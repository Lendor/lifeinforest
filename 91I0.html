
<div class="container-fluid">
  <div class="container-fluid">
    <div class="h1 col">91I0 – Euro-szibériai erdőssztyepp-tölgyesek tölgyfajokkal <em>(Quercus spp.)</em></div>
    <div class="h2 col">mindennapi használatra javasolt (rövid) név: kontinentális erdőssztyepp-erdők</div> 
  </div>
   
<div id="faq" role="tablist" aria-multiselectable="true">

<div class="card">
  <div class="card-header" role="tab" id="questionOne">
    <h5 class="card-title">
      <a class="collapsed" data-toggle="collapse" data-parent="#faq" href="#answerOne" aria-expanded="false" 
         aria-controls="answerOne">
         Az élőhelytípus értelmezése:
      </a>
    </h5>
  </div>
  <div id="answerOne" class="collapse" role="tabcard" aria-labelledby="questionOne">
    <div class="card-body">
        Síkságon és dombvidéken, kontinentális klímahatás alatt álló területeken, többféle 
        termőhelyen megjelenő, alapvetően tölgyek alkotta, gyenge növekedésű (a zárt 
        állományokban akár 15-25 m magasságot is elérő), erősen elegyes és mozaikos, nyílt 
        foltokkal, tisztásokkal tarkított erdők gyűjtőcsoportja. Az élőhelytípus a hazai kategóriák 
        (ÁNÉR-2011) közül magába foglalja a sík- és dombvidéki erdőssztyepp-erdőinket, így a 
        lösztölgyest (M2), homoki tölgyest (M4), sziki tölgyest (M3), a hegylábak és dombvidékek 
        elegyes tölgyeseit (L2x), illetve az alföldi zárt tölgyesek (L5) döntő részét. A felnyíló 
        lombszintű erdők közül nem tartoznak viszont ide a síksági homoki borókás-nyárasok (M5 = 
        91N0), továbbá a hegyvidéki nyílt és zárt molyhos tölgyes bokorerdők (M1 és L1 = 91H0),. 
        Emellett nagyon lényeges a természetes élőhelyeket elkülöníteni a telepített, vagy átalakított, 
        jellegtelen tölgyesektől, valamint az emberi hatásra felnyílt legelőerdőktől, fáslegelőktől.
    </div>
    <div class="card-body">
		    A faállománytípusok közül részben (potenciálisan) ide sorolhatók a KST (25), KST-CS (26), 
        KST-HNY (27), KST-EL (30), KST-F (31), CS-MOT (35), CS-EL (36), EKL (58) pl. 
        vadkörtével, J (51), J-EL (52), HNY-KST (69), HNY-EL (70) típusok, de az erősen elegyes 
        állományok más típusba – például MOT-KTT (41), MOT-CS (42), MOT-E (43) – is eshetnek.
    </div>

    <div class="container">
      <div class="row">
        <figure class="figure mx-auto">
          <img src="http://fototar.novenyzetiterkep.hu/sites/fototar.novenyzetiterkep.hu/files/l5_05_resize.jpg" 
                class="figure-img img-fluid rounded" alt="91I0_erdosztyepp_erdo">
          <figcaption class="figure-caption">
            <a href="http://fototar.novenyzetiterkep.hu/node/14" target="_blank">
            Kontinentális erdősstyepp-erdők élőhelytípusra jellemző erdőket ábrázoló képek a Méta fotótárban, ide kattintva.
            </a>
          </figcaption>
        </figure>
      </div>
    </div>
  </div>
</div>

<div class="card">
  <div class="card-header" role="tab" id="questionTwo">
    <h5 class="card-title">
    <a class="collapsed" data-toggle="collapse" data-parent="#faq" href="#answerTwo" aria-expanded="false" 
       aria-controls="answerTwo">
       Termőhelyi viszonyok:
    </a>
    </h5>
  </div>
  <div id="answerTwo" class="collapse" role="tabcard" aria-labelledby="questionTwo">
    <div class="card-body">
		A termőhely típusonként különböző. Közös vonásuk a kontinentális jellegű (nyáron meleg, 
        télen hideg, csapadékszegény, nyári csapadékmaximummal jellemezhető) klíma (erdészeti 
        klímakategória = erdősztyepp, esetleg kocsánytalan tölgyes) és a meghatározóan 
        többletvízhatástól független (sziki és homoki tölgyes esetében gyakran időszakos vízhatású) 
        hidrológiai kategória. A talaj az előbbieknek és az alapkőzetnek megfelelő: nyílt és zárt 
        lösztölgyesek esetében leginkább humuszkarbonát talaj, kilúgozott, öntés, vagy réti 
        csernozjom, karbonátmaradványos vagy csernozjom barna erdőtalaj; sziki tölgyesnél 
        általában sztyeppesedő réti szolonyec; nyílt és zárt homoki tölgyes esetében humuszos 
        homok, csernozjom homok, humuszos öntéstalaj, rozsdabarna vagy kovárványos barna 
        erdőtalaj, csernozjom réti talaj, réti vagy öntés erdőtalaj. A termőréteg-vastagság a nyílt 
        típusoknál sekély, a zártaknál középmély-mély. A Gödöllői-dombvidék erdőssztyepp 
        tölgyesei a fentiektől némiképp eltérnek, hiszen részben üde karakterűek (erdészeti 
        klímakategória akár gyertyános-tölgyes), s talajuk néhol barnaföld is lehet.
    </div>
  </div>
</div>

<div class="card">
  <div class="card-header" role="tab" id="questionThree">
    <h5 class="card-title">
      <a class="collapsed" data-toggle="collapse" data-parent="#faq" href="#answerThree" aria-expanded="false" aria-controls="answerThree">
        Az állományok leírása:
      </a>
    </h5>
  </div>
  <div id="answerThree" class="collapse" role="tabcard" aria-labelledby="questionThree">
    <div class="card-body">
        A lombkoronaszint záródása altípusonként, állományonként és állományon belül is igen 
        változatos. A sziki tölgyesnél ligetes állományok is vannak, a nyílt homoki és lösztölgyesben 
        fátlan gyepek, erdőszegélyek, nyíltabb és zártabb erdőfoltok váltakoznak, míg a zárt 
        altípusokban teljesen záródott állományok is vannak. Fentiektől függetlenül a táj-, illetve 
        gazdálkodástörténeti múlt nyomán a faállományok jellemzően egykorúak, vágásos erdőképet 
        mutatnak.<br>
        Legjellemzőbb fafajok a tölgyek: elsősorban a kocsányos tölgy <b>(Quercus robur)</b>, de 
        dombvidéken és hegylábon nem ritka a kocsánytalan tölgy <b>(Quercus petraea)</b> és molyhos 
        tölgy <b>(Quercus pubescens s.l.)</b>, néhol a cser <b>(Quercus cerris)</b>, míg síkvidéken csak ritka 
        színező elem a molyhos tölgy. Gyakori még a mezei és tatárjuhar <b>(Acer campestre, A. 
        tataricum)</b>, a vadkörte <b>(Pyrus pyraster)</b>, hegylábon a virágos és magas kőris <b>(Fraxinus ornus, 
        F. excelsior)</b>, üde homoki tölgyesben esetleg magyar kőris <b>(Fraxinus angustifolia ssp. 
        danubialis)</b>, homokon a fehér, illetve szürke nyár <b>(Populus alba, P. canescens)</b>, helyenként a 
        hársak <b>(Tilia spp.)</b>. Az idegenhonos fafajok közül ma sajnos általános és folyamatosan terjed 
        az akác <b>(Robinia pseudoacacia)</b>, de szálanként sok egyéb invazív fafaj, valamint ültetve 
        fekete és erdeifenyő <b>(Pinus nigra, P. sylvestris)</b> is előfordul. Az Alföldön tájidegennek számít 
        a cser is.   
    </div>   
    <div class="card-body">
        A cserjeszint a termőhelynek és a faállománynak megfelelő, általában közepes vagy magas 
        záródású, a nyílt állományokban sokszor nem különül el a koronaszinttől. A száraz erdők, 
        erdőszegélyek cserjefajait – galagonyák <b>(Crataegus spp.)</b>, kökény <b>(Prunus spinosa)</b>, fagyal 
        <b>(Ligustrum vulgare)</b>, rózsák <b>(Rosa spp.)</b>, veresgyűrű som <b>(Cornus sanguinea)</b>, csíkos 
        kecskerágó <b>(Euonymus europaeus)</b>, varjútövis benge <b>(Rhamnus catharticus)</b>, csepleszmeggy 
        <b>(Cerasus fruticosa)</b> – gyakran kíséri a spontán terjedő akác. A korábban emberi hatásra 
        felnyílt állományok gyakran fiatal fákkal töltődnek be.        
    </div>
    <div class="card-body">
        Az aljnövényzet a fent részletezett mozaikosságnak és a kultúrhatás mértékének megfelelően 
        változatos. A természetszerű állományok gyepszintjében a nyílt, száraz és a zárt, üde erdők 
        fajai is megtalálhatók, amelyekhez száraz gyepek, erdőssztepp rétek, erdőszegélyek növényei, 
        esetleg sziki fajok csatlakoznak. Jellegzetes erdőssztyepp faj a magas gyöngyperje <b>(Melica 
        altissima)</b>, a magyar zergevirág <b>(Doronicum hungaricum)</b>, a bugás macskamenta <b>(Nepeta 
        pannonica)</b> és a debreceni csormolya <b>(Melampyrum nemorosum ssp. debreceniense)</b>. A 
        közösségi jelentőségű fajok közül a magyar nőszirom <b>(Iris aphylla ssp. hungarica)</b> fordul elő. 
        Az állományok jelentős részében a gyepszint jellegtelen, sok általános erdei és zavarástűrő 
        fajjal, olykor erdei fajok nélkül. Az alföldi, magas természetességű állományok a környező 
        tájhoz képest sokszor meglepően fajgazdagok, egyes erdei fajoknak szigetszerű menedékként 
        szolgálnak. Dombvidékeken és hegylábakon sok a másodlagosan, önerdősülés révén 
        kialakult, lombkorona- és a cserjeszintjében fajgazdag, változatos szerkezetű, de 
        gyepszintjében jellegtelen állomány. Az intenzíven kezelt sarjerdőkre gyakran mindennek az 
        ellenkezője igaz.        
    </div>
  </div>
</div>

<div class="card">
  <div class="card-header" role="tab" id="questionFour">
    <h5 class="card-title">
      <a class="collapsed" data-toggle="collapse" data-parent="#faq" href="#answerFour" aria-expanded="false" aria-controls="answerFour">
        Az élőhelytípus beazonosítását segítő további, részletesebb leírás (Á-NÉR 2011):
    </h5>
  </div>
  <div id="answerFour" class="collapse" role="tabcard" aria-labelledby="questionFour">
    <div class="card-body">
      <a href="http://www.novenyzetiterkep.hu/node/815" target="_blank">L2x</a><br>
      <a href="http://www.novenyzetiterkep.hu/node/817" target="_blank">L5</a><br>
      <a href="http://www.novenyzetiterkep.hu/node/816" target="_blank">M2</a>
      <a href="http://www.novenyzetiterkep.hu/node/818" target="_blank">M3</a><br>
      <a href="http://www.novenyzetiterkep.hu/node/819" target="_blank">M4</a>
    </div>
  </div>
</div>

<div class="card">
  <div class="card-header" role="tab" id="questionFive">
    <h5 class="card-title">
      <a class="collapsed" data-toggle="collapse" data-parent="#faq" href="#answerFive" aria-expanded="false" aria-controls="answerFive">
        Fontosabb altípusok:
      </a>
    </h5>
  </div>
  <div id="answerFive" class="collapse" role="tabcard" aria-labelledby="questionFive">
    <div class="card-body">
        - zárt (üdébb) homoki tölgyesek (91I0-1)
        - egyéb (szárazabb) erdőssztyepp-erdők: lösztölgyesek, nyílt homoki tölgyesek, sziki 
        tölgyesek, hegylábak, dombvidékek elegyes tölgyesei (91I0-2)        
    </div>
  </div>
</div>


<div class="card">
  <div class="card-header" role="tab" id="questionSix">
    <h5 class="card-title">
      <a class="collapsed" data-toggle="collapse" data-parent="#faq" href="#answerSix" aria-expanded="false" aria-controls="answerSix">
        Európai és hazai elterjedés:
      </a>
    </h5>
  </div>
  <div id="answerSix" class="collapse" role="tabcard" aria-labelledby="questionSix">
    <div class="card-body">
        Az ide sorolt erdők kifejezetten a Kárpát-medence síksági és hegységperemi részeinek 
        jellemzői. Innen nyugatra, délre és északra igen szórványosak, keletre (Moldova, Ukrajna) a 
        lösz erdőssztyepp-erdők gyakoribbak, a homoki erdők viszont ritkák. Hazánkban a korábbi, 
        jórészt csak feltételezett elterjedésükhöz képest mai ritkaságuk alapvető oka a sok ezer éves 
        kíméletlen erdőhasználat. A hegylábakon körben (valamint az Alföld keleti és déli peremein 
        is) még sokfelé előfordulnak. Az Alföld középső régiójában (Nagykunság, Alsó-Tisza-vidék) 
        viszont gyakorlatilag teljesen eltűntek, a térképen látható előfordulások zömmel regenerálódó, 
        telepített erdők vagy mesterségesen felújított állományok. Az élőhelytípus aktuális kiterjedése 
        hazánkban a jellegtelen átmeneti állományok nagy száma miatt nehezen adható meg, 
        összességében 3.500-5.000 hektár között van, de csak az állományok harmada természetesebb 
        állapotú. A legértékesebb, ligetes állományok kiterjedése alig 500 hektár (nyílt lösztölgyes 
        100 ha, nyílt homoki tölgyes 290 ha, nyílt sziki tölgyes 130 ha).        
    </div>
    <figure class="figure">
        <img src="img/91I0_erdostyepp-erdok.jpg" class="figure-img img-fluid" width="700px" alt="Az erdőssztyepp-erdők (91I0) hazai elterjedése">
        <figcaption class="figure-caption text-center">Az erdőssztyepp-erdők (91I0) hazai elterjedése</figcaption>
    </figure>
  </div>
</div>

<div class="card">
  <div class="card-header" role="tab" id="questionSeven">
    <h5 class="card-title">
      <a class="collapsed" data-toggle="collapse" data-parent="#faq" href="#answerSeven" aria-expanded="false" aria-controls="answerSeven">
        Vegetációs környezet:
      </a>
    </h5>
  </div>
  <div id="answerSeven" class="collapse" role="tabcard" aria-labelledby="questionSeven">
    <div class="card-body">
        Nagyon feldarabolódott élőhelyek, mai állományaik nagysága legfeljebb néhány tíz hektárig 
        terjed, de a néhány száz négyzetméteres nagyságrendű töredékeket is számon tartjuk. A 
        dombvidéki, hegylábi állományok még gyakran természetszerű vegetációba – őshonos fafajú 
        erdők, cserjések, legelők közé – ágyazódnak. A síkvidéki erdők esetében a természetesebb 
        állapotúak jellemzően kis kiterjedésűek, nagyobb erdőtömb szegélyeként jelennek meg, 
        szántófölddel, mesterséges faállományokkal határosak. A környezet jellemző, helyenként 
        kizárólagos eleme az akácos.             
    </div>
  </div>
</div>

<div class="card">
  <div class="card-header" role="tab" id="questionEight">
    <h5 class="card-title">
      <a class="collapsed" data-toggle="collapse" data-parent="#faq" href="#answerEight" aria-expanded="false" aria-controls="answerEight">
        Használattörténet:
      </a>
    </h5>
  </div>
  <div id="answerEight" class="collapse" role="tabcard" aria-labelledby="questionEight">
    <div class="card-body">
        Az állományok mai állapotát (szerkezetét, fajösszetételét, fajgazdagságát) évezredek 
        folyamatos tájhasználata befolyásolta érdemben, a korábbi erdőirtások pedig oda vezettek, 
        hogy egykori (valójában csak feltételezett) területük 99%-át mára elveszítették. A 
        katasztrofális területcsökkenés elsődleges oka nyilvánvalóan a legelő-, illetve szántóterület 
        nyerése érdekében végzett erdőirtás, de szerepet játszott benne az alföld víztelenedése és az 
        idegehonos fafajok térnyerése is.         
    </div> 
    <div class="card-body">      
        A 18–19. században az erdőket általában rövid (20-30 éves) vágásfordulóban sarjaztatták, 
        majd legeltették, emiatt sok állomány fáslegelővé nyílt fel. A legelés visszaszorulásával az 
        erdőssztyepp állományok záródtak, de a korábbi tájhasználat nyomait sokszor a mai napig 
        őrzik. Az Alföld vízállapotának többszöri átalakítása nyilvánvalóan kedvezőtlenül érintette az 
        itteni erdőket. A homoki tölgyesekben a 20. századi talajvízszint-süllyedés miatt a termőhely 
        kiszáradt, a fák csúcsszáradnak, pusztulnak, az erdők spontán ligetesednek. A vízrendezések 
        ugyanakkor a sziki tölgyesek esetében – az ártérperemi keményfás ligeterdők kiszárítása 
        révén – újabb állományok kialakulását tették lehetővé.            
    </div>
    <div class="card-body">      
        A homoki tölgyesekben a kíméletlen erdőgazdálkodás miatt általános folyamat lett a 
        jellegtelenedés és a gyomosodás. A tölgy sarjaztatásával felhagytak, a tölgyet akáccal, 
        fenyőkkel, vörös tölggyel, fehér nyárral helyettesítették, mert a tölgy alig újul, illetve nehezen 
        újítható. A megmaradt alföldi állományokban véghasználat esetén gyakorlatilag 
        egyeduralkodóvá vált a tarvágás és a mesterséges felújítás, ami teljes talaj-előkészítéssel, 
        gyakran vegyszeres gyomirtással járt együtt. Elegyfafajok beviteléről rendszerint nem 
        gondoskodtak. A fajgazdag tisztásokat sokszor befásították, s ezzel a táj mozaikossága is 
        lecsökkent. A szegély helyzetű állományok részben az erdőtömbök homogén 
        erdőhasználatának eshettek áldozatul.           
    </div>
  </div>
</div>

<div class="card">
  <div class="card-header" role="tab" id="questionNine">
    <h5 class="card-title">
      <a class="collapsed" data-toggle="collapse" data-parent="#faq" href="#answerNine" aria-expanded="false" aria-controls="answerNine">
        Erdődinamika:
      </a>
    </h5>
  </div>
  <div id="answerNine" class="collapse" role="tabcard" aria-labelledby="questionNine">
    <div class="card-body">
        A hegylábi, dombvidéki lösztölgyesek természetes dinamikája feltehetően a száraz 
        tölgyesekéhez (molyhos tölgyesek = 91H0, cseres-tölgyesek = 91M0) áll közel. A homoki és 
        sziki tölgyesek dinamikájáról, természetes felújulási folyamatiról azonban mindmáig szinte 
        semmit sem tudtunk. Az már régóta nyilvánvaló, hogy a hegyvidéken üzemszerűen 
        alkalmazott természetes felújítási módszerek itt nem használhatók, a felújítás idejével és az 
        újulat mennyiségével kapcsolatos elvárások a kocsányos tölgyre vonatkozóan teljesen 
        irreálisak. A közelmúltban kezdődött és jelenleg is folyó célirányos kutatások alapján a tölgy 
        természetes felújulásának egyik alapeleme a változatos erdőszerkezet, melyben különösen 
        nagy szerepe van az erdőszegélyeknek, cserjéseknek és a nyáras (előerdő) foltoknak.              
    </div>
    <div class="card-body">
        A mesterséges erdősítéssel kapcsolatban bizonyított tény, hogy az Alföldön az erdei 
        növényfajok terjedőképessége igen alacsony, ezért csak igen közeli propagulumforrás 
        (természetszerű erdő) esetén telepednek be a mesterségesen felújított vagy telepített 
        tölgyesekbe. Ezek az állományok ezért leginkább ott természetszerűek, erdei fajokban 
        gazdagok, ahol közvetlenül ősibb erdőkből származnak. A mesterségesen létrehozott 
        állományok jellegtelenek, legfeljebb idősebb korukra, kiligetesedve válhatnak mozaikos, 
        természetes tájképű (de fajszegény) erdőkké.        
    </div>
  </div>
</div>

<div class="card">
  <div class="card-header" role="tab" id="questionTen">
    <h5 class="card-title">
      <a class="collapsed" data-toggle="collapse" data-parent="#faq" href="#answerTen" aria-expanded="false" aria-controls="answerTen">
        Veszélyeztetettség:
      </a>
    </h5>
  </div>
  <div id="answerTen" class="collapse" role="tabcard" aria-labelledby="questionTen">
    <div class="card-body">
        Az erdőssztyepp-erdők hazánk legveszélyeztetettebb élőhelyei. A régmúltban kezdődő, de 
        napjainkban is tartó drasztikus fogyásuk nyomán rohamos pusztulásról, regenerációs 
        képességük erőteljes csökkenéséről beszélhetünk. Az alföldi állományok elszigetelődtek 
        egymástól és minden más természetszerű erdőtől is, így kívülről megújulni nem képesek. Az 
        unikális, szinte csak Magyarországon előforduló, egykor kiterjedt homoki tölgyesek 
        fennmaradása a mára megmaradt töredékek megőrzése nélkül elképzelhetetlen. Sajnos e cél 
        megvalósításában a tarvágásos erdőgazdálkodás még mindig a legkomolyabb veszélyeztető 
        tényező. Az erdőssztyepp-erdők másik legsúlyosabb problémája az özönnövények terjedése. 
        E fajok – elsősorban az akác, továbbá a bálványfa (Ailanthus altissima), néhol a kései meggy 
        (Prunus serotina) – az állományok több mint felét létükben veszélyeztetik. A folyamatot 
        gyorsítja, hogy az erdőssztyepp-erdők jelentős részét a múltban idegenhonos fafajok 
        monokultúráival váltották fel, így a fennmaradt állományok gyakran „akáctengerben” bújnak 
        meg.              
    </div>
    <div class="card-body">
        Napjainkban a túllegeltetés helyett a kezeletlenség a nagyobb veszélyforrás. A fajgazdag 
        tisztások záródnak, az erdőszegélyek elcserjésednek, az erdőbelső cserjeszintje teljesen 
        záródik, így sok fénykedvelő erdőssztyepp faj kiszorul a mozaikból. Egyes állományok 
        cserje- és gyepszintjét a magas vadlétszám, illetve az erdő vadaskertté alakítása degradálta 
        végletesen.                     
    </div>
  </div>
</div>

<div class="card">
  <div class="card-header" role="tab" id="questionEleven">
    <h5 class="card-title">
      <a class="collapsed" data-toggle="collapse" data-parent="#faq" href="#answerEleven" aria-expanded="false" aria-controls="answerEleven">
        Gazdasági és természetvédelmi jelentőség:
      </a>
    </h5>
  </div>
  <div id="answerEleven" class="collapse" role="tabcard" aria-labelledby="questionEleven">
    <div class="card-body">
        A hazai kontinentális erdőssztyepp-erdőkről ma (tulajdonviszonyoktól és védettségtől 
        függetlenül) bátran kijelenthető, hogy természeti értékük, illetve jelentőségük toronymagasan 
        nagyobb, mint a faanyagukban rejlő gazdasági érték. A Kárpát-medence egykor jellemző 
        erdeinek alig 1%-nyi utolsó hírmondói feltétlen védelmet, fenntartásuk érdekében pedig 
        minden aktív beavatkozást megérdemelnek. Az invazív fajok szisztematikus irtása, 
        visszaszorítása mellett ennek egyik eleme lehet (korlátozott, szabályozott keretek között) az 
        erdei legeltetés is.        
    </div>
  </div>
</div>

<div class="card">
  <div class="card-header" role="tab" id="questionTwelve">
    <h5 class="card-title">
      <a class="collapsed" data-toggle="collapse" data-parent="#faq" href="#answerTwelve" aria-expanded="false" aria-controls="answerTwelve">
        Felhasznált és ajánlott irodalom:
      </a>
    </h5>
  </div>
  <div id="answerTwelve" class="collapse" role="tabcard" aria-labelledby="questionTwelve">
    <div class="card-body">
      <a href="irodalom.html" target="_blank">BARTHA és KORDA 2017, BIRÓ és MOLNÁR 1998, BÖLÖNI és mtsai 2011g, 2011h, FEKETE 
        1992, 1997f, 1997g, GENCSI 2001a, 2001c, 2001d, HORÁNYSZKY 1998, MOLNÁR 1997b, 
        2014, MOLNÁR és mtsai 2011a, 2011b, 2011e, MOLNÁR és KUN 2000, ZÓLYOMI 1957        
        </a>
    </div>
  </div>
</div>

</div>

</div>
    
